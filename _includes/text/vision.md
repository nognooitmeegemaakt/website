
Midden in de Bossche binnenstad, verscholen naast basisschool het Bossche Broek en tegenover de Sint Cathrien kerk ligt scoutinggroep Petrus & Paulus. Een unieke locatie met de Dieze in de achtertuin waar we soms met een vlotje op varen en de Vughtse Heide op 10 minuten fietsafstand, waar we dan ook vaak te vinden zijn.

Iedereen die ooit bij de P&P zit of heeft gezeten zal zeggen dat het een bijzondere groep is. Toch is het lastig te beschrijven wat je allemaal bij de P&P leert. Maar het is veel. De buitenwereld denkt vaak aan knopen, kompas en vuurtje stoken. Maar dit zijn ‘slechts’ de middelen in de zoektocht naar een beter doel: het sociale aspect, de samenwerking, zelfontplooiing, zelfstandigheid, verantwoordelijkheid.

Enige tijd geleden hebben we geprobeerd in een term onder woorden te brengen wie we zijn. Het werd een zoektocht. ‘Scouting’ was te breed, ‘outdoor’ te mager. ‘Teamwork’ was te weinig, ‘survival’ te veel.

Van alles wat de revue passeerde, was er een ding dat we misten: het gevoel. De beleving, het enthousiasme, de spanning, de verbazing, het plezier, de mentaliteit, het genieten. Uiteindelijk hebben we gevonden waar we op zoek naar waren. Wat is de grote gemene deler in alles wat scouting te bieden heeft? Dit heb je nog nooit meegemaakt!
